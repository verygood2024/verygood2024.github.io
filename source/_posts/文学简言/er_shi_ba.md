---
title: 文镜秘府论·文二十八种病
tags:
- 文学
excerpt: 日本金剛峰寺禪念沙門遍照金剛弘法大師空海（774-835），俗姓佐伯，804年（貞元二十年）七月至中國。806年（元和元年）八月回日本，做此書，專論南朝至中唐，分天地東南西北六卷。又簡寫為《文筆眼心抄》。所引資料，除皎然《詩式》外均佚，因而有重要參考價值。
author: 釋空海
description: 日本金剛峰寺禪念沙門遍照金剛弘法大師空海（774-835），俗姓佐伯，804年（貞元二十年）七月至中國。806年（元和元年）八月回日本，做此書，專論南朝至中唐，分天地東南西北六卷。又簡寫為《文筆眼心抄》。所引資料，除皎然《詩式》外均佚，因而有重要參考價值。
copyright_author: 釋空海
copyright_author_href: /categories/文学简言/
comment: gitalk
sticky: 162
categories:
- - 文学简言
abbrlink: 31a4771c
---

&emsp;&emsp;一曰平头，（或一六之犯名水浑病，二七之犯名火灭病。）二曰上尾，（或名土崩病。）三曰蜂腰，四曰鹤膝，五曰大韵，（或名触绝病。）六曰小韵，（或名伤音病。）七曰傍纽，（亦名大纽，或名爽绝病。）八曰正纽，（亦名小纽，或名爽切病。）九曰水浑，（或本九曰木枯。）十曰火灭，（或十曰金缺。）十一曰阙偶，十二曰繁说，（或名疣赘，崔名相类。）十三曰龃龉，（或名不调。）十四曰丛聚，（或名丛木。）十五曰忌讳，十六曰形迹，（崔同。）十七曰傍突，十八曰翻语，（崔同）。十九曰长撷腰，（或名束。）二十曰长解镫，（或名散）。二十一曰支离，二十二曰相滥，（崔同。）二十三曰落节，二十四曰杂乱，二十五曰文赘，（或名涉俗。）二十六曰相反，二十七曰相重，二十八曰骈拇。

## 第一，平头。

&emsp;&emsp;平头诗者，五言诗第一字不得与第六字同声，第二字不得与第七字同声。同声者，不得同平上去入四声，犯者名为犯平头。平头诗曰：“芳时淑气清，提壶台上倾。”（如此之类，是其病也。）又诗曰：“山方翻类矩，波圆更若规，树表看猿挂，林侧望熊驰。”又诗曰：“朝云晦初景，丹池晚飞雪，飘枝聚还散，吹杨凝且灭。”

&emsp;&emsp;释曰：上句第一、二两字是平声，则下句第六、七两字不得复用平声，为用同二句之首，即犯为病。馀三声皆尔，不可不避。三声者，谓上去入也。

&emsp;&emsp;或曰：此平头如是，近代成例，然未精也。欲知之者，上句第一字与下句第一字，同平声不为病；同上去入声一字即病。若上句第二字与下句第二字同声，无问平上去入，皆是巨病。此而或犯，末曰知音。今代文人李安平、上官仪，皆所不能免也。

&emsp;&emsp;或曰：沈氏云：“第一、第二字不宜与第六、第七同声。若能参差用之，则可矣。”谓第一与第七、第二与第六同声，如“秋月”、“白云”之类，即《高宴》诗曰：“秋月照绿波，白云隐星汉。”此即于理无嫌也。

&emsp;&emsp;四言、七言及诸赋颂，以第一句首字，第二句首字，不得同声，不复拘以字数次第也。如曹植《洛神赋》云：“荣曜秋菊，华茂春松”，是也。铭诔之病，一同此式，乃疥癣微疾，不为巨害。

## 第二，上尾。（或名土崩病。）

&emsp;&emsp;上尾诗者，五言诗中，第五字不得与第十字同声，名为上尾。诗曰：“西北有高楼，上与浮云齐。”（如此之类，是其病也。）又曰：“可怜双飞凫，俱来下建章，一个今依是，拂翮独先翔。”又曰：“荡子别倡楼，秋庭夜月华，桂叶侵云长，轻光逐汉斜。”（若以“家”代“楼”，此则无嫌。）

&emsp;&emsp;释曰：此即犯上尾病。上句第五字是平声，则下句第十字不得复用平声，如此病，比来无有免者。此是诗之疣，急避。

&emsp;&emsp;或云：如陆机诗曰：“衰草蔓长河，寒木入云烟。”（“河”与“烟”平声。）此上尾，齐、梁已前，时有犯者。齐、梁已来，无有犯者。此为巨病。若犯者，文人以为未涉文途者也。唯连韵者，非病也。如“青青河畔草，绵绵思远道”是也。（下句有云“郁郁园中柳”也。）

&emsp;&emsp;或曰：其赋颂，以第一句末不得与第二句末同声。如张然明《芙蓉赋》云：“潜灵根于玄泉，擢英耀于清波”是也。蔡伯喈《琴颂》云：“青雀西飞，《别鹤》东翔，《饮马长城》，楚曲《明光》”是也。其铭诔等病，亦不异此耳。斯乃辞人痼疾，特须避之。若不解此病，未可与言文也。沈氏亦云：“上尾者，文章之尤疾。自开辟迄今，多惧不免，悲夫。”若第五与第十故为同韵者，不拘此限。即古诗云：“四座且莫喧，愿听歌一言。”此其常也，不为病累。其手笔，第一句末犯第二句末，最须避之。如孔文举《与族弟书》云：“同源派流，人易世疏，越在异域，情爱分隔。”是也。凡诗赋之体，悉以第二句末与第四句末以为韵端。若诸杂笔不束以韵者，其第二句末即不得与第四句同声，俗呼为隔句上尾，必不得犯之。如魏文帝《与吴质书》曰：“同乘共载，北游后园。舆轮徐动，宾从无声。清风夜起，悲笳微吟。”是也。刘滔云：“下句之末，文章之韵，手笔之枢要。在文不可夺韵，在笔不可夺声。且笔之两句，比文之一句，文事三句之内，笔事六句之中，第二、第四、第六，此六句之末，不宜相犯。”此即是也。

## 第三，蜂腰。

&emsp;&emsp;蜂腰诗者，五言诗一句之中，第二字不得与第五字同声。言两头粗，中央细，似蜂腰也。诗曰：“青轩明月时，紫殿秋风日，瞳陇引夕照，晻暧映容质。”又曰：“闻君爱我甘，窃独自雕饰，”又曰：“徐步金门出，言寻上苑春。”

&emsp;&emsp;释曰：凡句五言之中，而论蜂腰，则初腰事须急避之。复是剧病。若安声体，寻常诗中，无有免者。

&emsp;&emsp;或曰：“君”与“甘”非为病；“独”与“饰”是病。所以然者，如第二字与第五字同去上入，皆是病，乎声非病也。此病轻于上尾，鹤膝，均于平头，重于四病，清都，师皆避之。已下，四病，但须知之，不必须避。

&emsp;&emsp;刘氏曰：“蜂腰者，五言诗第二字不得与第五字同声。古诗曰：‘闻君爱我甘，窃独自雕饰’是也。此是一句中之上尾。沈氏云；‘五言之中，分为两句，上二下三。凡至句末，并须要杀。’即其义也。刘滔亦云：‘为其同分句之末也。其诸赋颂，皆须以情斟酌避之。如阮瑀《止欲赋》云：“思在体为素粉，悲随衣以消除。”即“体”与“粉”、“衣”与“除”同声是也。又第二字与第四字同声，亦不能善。此虽世无的目，而甚于蜂腰。如魏武帝《乐府歌》云：“冬节南食稻，春日复北翔”是也。’刘滔又云：‘四声之中，入声最少，馀声有两，总归一入，如征整政只、遮者柘只是也。平声赊缓，有用处最多，参彼三声，殆为大半。且五言之内，非两则三，如班婕妤诗曰：“常恐秋节至，凉风夺炎热。”此其常也。亦得用一用四：若四，平声无居第四，如古诗云：“连城高且长”是也。用一，多在第二，如古诗曰：“九州不足步”此，谓居其要也。然用全句，平上可为上句取，固无全用。如古诗曰：“迢迢牵牛星”，亦并不用。若古诗曰：“脉脉不得语”，此则不相废也。犹如丹素成章，盐梅致味，宫羽调音，炎凉禦节，相参而和矣。’”

## 第四，鹤膝。

&emsp;&emsp;鹤膝诗者，五言诗第五字不得与第十五字同声。言两头细，中央粗，似鹤膝也，以其诗中央有病。诗曰；“拨棹金陵渚，遵流背城阙，浪蹙飞船影，山挂垂轮月。”又云：“陟野看阳春，登楼望初节，绿池始沾裳，弱兰未央结。

&emsp;&emsp;释云：取其两字间似鹤膝，若上句第五“渚”字是上声，则第三句末“影”字不得复用上声，此即犯鹤膝。故沈东阳著辞曰：“若得其会者，则唇吻流易，失其要者，则喉舌蹇难。事同暗抚失调之琴，夜行坎壈之地。”蜂腰、鹤膝，体有两宗，各互不同。王斌五字制鹤膝，十五字制蜂腰，并随执用。

&emsp;&emsp;或曰：如班姬诗云：“新裂齐纨素，皎洁如霜雪，裁为合欢扇，团团似明月。”“素”与“扇”同去声是也。此曰第三句者，举其大法耳。但从首至末，皆须以次避之，若第三句不得与第五句相犯，第五句不得与第七句相犯。犯法准前也。

&emsp;&emsp;刘氏云：“鹤膝者，五言诗第五字不得与第十五字同声。即古诗曰：‘客从远方来，遗我一书劄，上言长相思，下言久离别。’是也。皆次第相避，不得以四句为断。吴人徐陵，东南之秀，所作文笔，未曾犯声。唯《横吹曲》：‘陇头流水急，水急行难渡，半入隗嚣营，傍侵酒泉路。心交赠宝刀，少妇裁纨素，欲知别家久，戎衣今已故。’亦是通人之一弊也。凡诸赋颂，一同五言之式。如潘安仁《閒居赋》云：‘陆攎紫房，水挂赪鲤，或宴于林，或禊于汜。’即其病也。其诸手笔，第一句末不得犯第三句末，其第三句末复不得犯第五句末，皆须鳞次避之。温、邢、魏诸公，及江东才子，每作手笔，多不避此声。故温公为《广阳王碑序》云：‘少挺神姿，幼标令望，显誉羊车，称奇虎槛。’邢公为《老人星表》云：‘定律令于游麟，候宣夜于鸣鸟，醴泉代伯益之功，甘露当屏翳之力。’魏公为《赤雀颂序》曰：‘能短能长，既成章于云表；明吉明凶，亦引气于莲上。’谢朓为《鄱阳王让表》云：‘玄天盖高，九重寂以卑听；皎日著明，三舍回于至感。’任昉为《范云让吏部表》云：‘寒灰可烟，枯株复蔚，铩翮奋飞，奔蹄且骤。’王融《求试效启》云：‘蒲柳先秋，光阴不待，贪及明时，展志愚效。’刘孝绰《谢散骑表》云：‘邀幸自天，休庆不已。假鸣凤之条，蹑应龙之亦。’诸公等，并鸿才丽藻，南北辞宗，动静应于风云，咳唾合于宫羽，纵情使气，不在其声。后进之徒，宜为楷式。其诗、赋、铭、诔，言有定数，韵无盈缩，必不得犯。且五言之作，最为机妙，既恒宛口实，病累尤彰，故不可不事也。自馀手笔，或赊或促，任意纵容，不避此声，未为心腹之病。又今世笔体，第四句末不得与第八句末同声，俗呼为踏发声。譬如机关，踏尾而头发，以其轩轾不平故也。若不犯此病，谓之鹿卢声，即是不朽之成式耳。沈氏曰：‘人或谓鹤膝为蜂腰，蜂腰为鹤膝。疑未辨。’然则孰谓公为该博乎！盖是多闻阙疑，慎言寡尤者欤。”

## 第五，大韵。（或名触绝病。）

&emsp;&emsp;大韵诗者，五言诗若以“新”为韵，上九字中，更不得安“人”、“津”、“邻”、“身”、“陈”等字，既同其类，名犯大韵。诗曰：“紫翮拂花树，黄鹂闲绿枝，思君一叹息，啼泪应言垂。”又曰：“游鱼牵细藻，鸣禽瞬好音，谁知迟暮节，悲吟伤寸心。”

&emsp;&emsp;释云：如此即犯大韵。今就十字内论大韵，若前韵第十字是“枝”字，则上第七字不得用“鹂”字，此为同类，大须避之。通二十字中，并不得安“簏”、“羁”、“雌”、“池”、“知”等类。除非故作叠韵，此即不论。

&emsp;&emsp;元氏曰：“此病不足累文，如能避者弥佳。若立字要切，于文调畅，不可移者，不须避之。”

&emsp;&emsp;刘氏曰：“大韵者，五言诗若以，‘新’为韵，即一韵内，不得复用‘人’、‘津’、‘邻’、‘亲’等字。若一句内犯者，曹植诗云：‘泾、渭扬浊清’，即‘泾’、‘清’是也。十字内犯者，古诗曰：‘良无磐石固，虚名复何益。’即‘石’、‘益’是也。”

## 第六，小韵。（或名伤音病。）

&emsp;&emsp;小韵诗，除韵以外，而有迭相犯者，名为犯小韵病也。诗曰：“搴帘出户望，霜花朝瀁日，晨莺傍杼飞，早燕挑轩出。”又曰：“夜中无与悟，独寤抚躬叹，唯惭一片月，流彩照南端。”

&emsp;&emsp;释曰：此即犯小韵。就前九字中而论小韵，若第九字是“瀁”字，则上第五字不得复用“望”字等音，为同是韵之病。

&emsp;&emsp;元氏曰：“此病轻于大韵，近代咸不以为累文。”

&emsp;&emsp;或云“凡小韵，居五字内急，九字内小缓。然此病虽非巨害，避为美。”

&emsp;&emsp;刘氏曰：“小韵者，五言诗十字中，除本韵以外自相犯者，若已有‘梅’，更不得复用‘开’、‘来’、‘才’、‘台’等字。五字内犯者，曹植诗云：‘皇佐扬天惠’，即‘皇’、‘扬’是也。十字内犯者，陆士衡《拟古歌》云：‘嘉树生朝阳，凝霜封其条。’即‘阳’、‘霜’是也。若故为叠韵，两字一处，于理得通，如‘飘摇’、‘窈窕’、‘徘徊’、‘周流’之等，不是病限。若相隔越，即不得耳。”

## 第七，傍纽（亦名大纽，或名爽切病。）

&emsp;&emsp;傍纽诗者，五言诗一句之中有“月”字，更不得安“鱼”、“元”、“阮”、“愿”等之字，此即双声，双声即犯傍纽。亦曰，五字中犯最急，十字中犯稍宽。如此之类，是其病。诗曰：“鱼游见风月，兽走畏伤蹄。”（如此类者，是又犯傍纽病。）又曰：“元生爱皓月，阮氏愿清风，取乐情无已，赏玩未能同。”又曰：“云生遮丽月，波动乱游鱼，凉风便入体，寒气渐钻肤。”

&emsp;&emsp;释曰：“鱼”、“月”是双声，“兽”、“伤”并双声，此即犯大纽，所以即是，“元”、“阮”、“愿”、“月”为一纽。今就十字中论小纽，五字中论大纽。所以即是，“元”、“阮”、“愿”、“月”为一纽。王斌云：“若能回转，即应言‘奇琴’、‘精酒’，‘风表’、‘月外’，此即可得免纽之病也。”

&emsp;&emsp;或曰；傍纽者，据傍声而来与相忤也。然字从连，韵，而纽声相参，若“金”、“锦”、“禁”、“急”，“阴”、“饮”、“荫”、“邑”，是连韵纽之。若“金”之与“饮”、“阴”之与“禁”，从傍而会，是与相参，之也。如云：“丈人且安坐，梁尘将欲飞。”“丈”与“梁”，亦“金”、“饮”之类，是犯也。

&emsp;&emsp;元氏云：“傍纽者，一韵之内，有隔字双声也。”元兢曰：“此病更轻于小韵，文人无以为意者。又若不隔字而是双声，非病也。如‘清切’、‘从就’之类是也。

&emsp;&emsp;刘氏曰：“傍纽者，即双声是也。譬如一韵中已有‘任’字，即不得复用‘忍’、‘辱’、‘柔’、‘蠕’、‘仁’、‘让’、‘尔’、‘日’之类。沈氏所谓风表、月外、奇琴、精酒是也。刘滔亦云：‘重字之有“关关”，叠韵之有“窈窕”，双声之有“参差”，并兴于《风》、《诗》矣。’王玄谟问谢庄：‘何者为双声？何者为叠韵？’答云：‘“悬瓠”为双声“碻磝”为叠韵。’时人称其辨捷。如曹植诗云：‘壮哉帝王居，佳丽殊百城。’即‘居’、‘佳’，‘殊’、‘城’，是双声之病也。凡安双声，唯不得隔字，若‘踟蹰’、‘踯躅’、‘萧瑟’、‘流连’之辈，两字一处，于理即通，不在病限。沈氏谓此为小纽。刘滔以双声亦为正纽。其傍纽者，若五字中已有任’字，其四字不得复用‘锦’、‘禁’、‘急’、‘饮’、‘荫’、‘邑’等字，以其一纽之中，有，‘金’音等字，与‘任’同韵故也。如王彪之《登冶城楼》诗云：‘俯观陋室，宇宙六合，譬如四壁。’即‘譬’与，‘壁’是也。沈氏亦以此条谓之大纽。如此负犯，触类而长，可以情得。韵纽四病，皆五字内之瘕疵，两句中则非巨疾，但勿令相对也。”

## 第八，正纽。（亦名小纽，亦名爽切病。）

&emsp;&emsp;正纽者，五言诗“壬”、“衽”、“任”、“入”，四字为一纽；一句之中，已有“壬”字，更不得安“衽”、“任”、“入”等字。如此之类，名为犯正纽之病也。诗曰：“抚琴起和曲，叠管泛鸣驱，停轩未忍去，白日小踟蹰。”又曰：“心中肝如割，腹里气便燋，逢风回无信，早雁转成遥。”（“肝”、“割”同纽，深为不便。）

&emsp;&emsp;释曰：此即犯小纽之病也。今就五字中论，即是下句第九、十，双声两字是也。除非故作双声，下句复双声对，方得免小纽之病也。若为联绵赋体类，皆如此也。

&emsp;&emsp;或曰：正纽者，谓正双声相犯。其双声虽一，傍正有殊，从一字纽之得四声，是正也。（若“元”，“阮”，“愿”、“月”是。）若从他字来会成双声，是傍也。（若“元”、“阮”、“愿”，“月”是正，而有“牛”、“鱼”，“妍”、“砚”等字来会“元”，“月”等字成双声是也。）如云：“我本汉家子，来嫁单于庭。”（“家”、“嫁”是一纽之内，名正双声，名犯正纽者也。）傍纽者，如：“贻我青铜镜，结我罗裙裾。”（“结”、“裙”是双声之傍，名犯傍纽也。）又一法，凡入双声者，皆名正纽。

&emsp;&emsp;元氏曰：“正纽者，一韵之内，有一字四声分为两处是也。如梁简文帝诗云：‘轻霞落暮锦，流火散秋金。’（‘金’、‘锦’、‘禁’、‘急’是一字之四声，今分为两处，是犯正纽也。”）元兢曰：“此病轻重，与傍纽相类，近代咸不以为累，但知之而已。”

&emsp;&emsp;刘氏曰：“正纽者，凡四声为一纽，如‘任’、‘荏’、‘衽’、‘入’，五言诗一韵中已有‘任’字，即九字中不得复有‘荏’、‘衽’、‘入’等字。古诗云：‘旷野莽茫茫。即‘莽’与‘茫’是也。凡诸文笔，皆须避之。若犯此声，即龃龉不可读耳。”

## 第九，水浑病，谓第一与第六之犯也，。假作《春诗》曰：“沼萍遍水缬，榆荚满枝钱。”又曰：“斜云朝列陈，回娥夜抱弦。”

&emsp;&emsp;释云：“沼”文处一，宜用平声；（‘池’好。）“回”字在六，特须宫语。（宜‘趋’。）一为上言之首，六是下句之初，同建水浑，以彰第一。且条嘉况，开示文生，制作之家，特宜监察。三隅，已发，一角须求，聊说十规，以张群目。

## 第十，火灭病，谓第二与第七之犯也。即假作《闺怨》诗曰：“尘暗离后镜，带永别前腰。”又曰：“怨心千过绝，啼眼百回垂。”

&emsp;&emsp;释曰：“暗”文处二，宜用“埋”、“生”之言；“眼”字居七，特贵“眸”、“行”之语。“离”当阴位，命于南方，用字致尤，故云离位火灭，因以名焉。

&emsp;&emsp;第九（又），木枯病，谓第三与第八之犯也。即假作《秋诗》曰：“金风晨泛菊，玉露宵沾兰。”（一本“宵悬珠”）。又曰：“玉轮夜进辙，金车昼灭途。”

&emsp;&emsp;释曰：“宵”为第八，言“夜”已精；“夜”处第三，论“宵”乃妙。自馀优劣，改变皆然，聊著二门，用开多趣。

&emsp;&emsp;第十（又），金缺病，谓第四与第九之犯也。夫金生兑位，应命秋律于西，上句向终，下句欲末，因数命之，故生斯号。即假作《寒诗》曰：“兽炭陵晨送，鱼灯彻宵燃。”又曰：“狐裘朝除冷，亵褥夜排寒。”

&emsp;&emsp;释曰：“宵”文处九，言“夜”便佳；“除”字在四，云“却”为妙。自馀致病，例此成规。告往知来，自然多悟。

## 第十一，阙偶病，谓八对皆无，言靡配属，由言匹偶，因以名焉。假作《述怀诗》曰：“鸣琴四五弄，桂酒复盈杯。”又曰；“夜夜怜琴酒，优游足畅情。”

&emsp;&emsp;释曰：上有“四五”之言，下无“两三”之句；不对“朝朝”之字，空垂“夜夜”之文。如此之徒，名为阙偶。题斯一目，馀况皆然。

&emsp;&emsp;或曰：诗上引事，下须引事以对之。若上缺偶对者，是名缺偶。犯诗曰：“苏秦时刺股，勤学我便耽。”释曰：上句“苏秦”，是其人名，下将“勤学”对之，是其缺偶。

&emsp;&emsp;不犯诗曰：“刺股君称丽，悬头我未能。”

&emsp;&emsp;释曰：上有“刺股”，下有“悬头”，各为一事，上下相对，故曰不犯。

## 第十二，繁说病，谓一文再论，繁词寡义。或名相类，或名疣赘。即假作《对酒诗》曰：“清觞酒恒满，绿酒会盈杯。”又曰：“满酌馀当进，弥瓯我自倾。”

&emsp;&emsp;释曰：“清觞”、“绿酒”，本自靡殊；“满酌”、盈杯”，何能有别。“馀”之与“我”，同号己身，一说足明，何须再陈。如斯之类，寡义繁文，制作之家，特宜详察。

&emsp;&emsp;诗曰：“远岫开翠雾，遥山卷青霭。”

&emsp;&emsp;此两句字别理不殊，是病。

&emsp;&emsp;崔氏曰：“‘从风似飞絮，照日类繁英，拂岩如写镜，封林若耀琼。’此四句相次，一体不异，‘似’、‘类’、‘如’、‘若’，是其病。”

## 第十三，龃龉病者，一句之内，除第一字及第五字，其中三字，有二字相连，同上去入是。（若犯上声，其病重于鹤膝，此例文人以为秘密，莫肯传授。上官仪云：“犯上声是斩刑，去入亦绞刑。”）如曹子建诗云：“公子敬爱客。”“敬”与“爱”是，其中三字，其二字相连，同去声是也。

&emsp;&emsp;元兢曰：“平声不成病，上去入是重病，文人悟之者少，故此病无其名。兢案《文赋》云：‘或龃龉而不安。’因以此病名为龃龉之病焉。”

&emsp;&emsp;崔氏是名“不调”。不调者，谓五字内，除第一字、第五字，于三字用上去入声相次者，平声非病限，此是巨病。古今才子多不晓。如“晨风惊叠树，晓月落危峰。”（“月”次“落”，同入声。）如“雾生极野碧，日下远山红。”（“下”次“远”，同上声。）如“定惑关门吏，终悲塞上翁。”（“塞”次“上”，同去声。）

## 第十四，丛聚病者，如上句有“云”，下句有“霞”，抑是常。其次句复有“风”，下句复有“月”。“云”、“霞”、“风”、“月”，俱是气象，相次丛聚，是为病也。如刘铄，诗曰：“落日下遥林，浮云霭曾阙，玉宇来清风，罗帐迎秋月。”此上句有“日”，下句有“云”，次句有“风”，次句有“月”，“日”、“云”、“风”、“月”，相次四句，是丛聚。

&emsp;&emsp;元兢曰：“盖略举气象为例，触类而长，庶物则同。上十字已有‘鸾’对‘凤’，下十字不宜更有‘凫’对‘鹤’；上十字已有‘桂’对‘松’，下十字不宜更用‘桐’对‘柳’。俱是丛聚之病，此又悟之者鲜矣。”

&emsp;&emsp;崔名丛木病，即引诗云：“庭梢桂林树，檐度苍梧云，棹唱，喧难辨，樵歌近易闻。”“桂”、“梧”、“棹”、“樵”，俱是木，即是病也。

## 第十五，忌讳病者，其中意义，有涉于国家之忌是也。如顾长康诗云：“山崩溟海竭，鱼鸟依将何。”“山崩”、“海竭”，于国非所宜言，此忌讳病也。

&emsp;&emsp;元兢曰；“此病或犯，虽有周公之才，不足观也。又如咏雨诗称乱声，溯水诗云逆流，此类皆是也。”

&emsp;&emsp;皎公名曰避忌之例，诗曰：“何况双飞龙，羽翼纵当乖。”又云：“吾兄既凤翔，王子亦龙飞。”

## 第十六，形迹病者，谓于其义相形嫌疑而成。如曹子建诗云：“壮哉帝王居，佳丽殊百城。”即如近代诗人，唯得云“丽城”，亦云“佳丽城”。若单用“佳城”，即如滕公佳城，为形迹病也。

&emsp;&emsp;元兢云：“文中例极多，不可轻下语也。”

&emsp;&emsp;崔曰：“‘佳山’、‘佳城’，皆为形迹坟埏，不可用。又如‘侵天’、‘干天’，是谓天与树木等，犯者为形迹。他皆效此。”

## 第十七，傍突病者，句中意旨，傍有所突触。如周彦伦诗云：“二亩不足情，三冬俄已毕。”“二亩”涉其亲，宁可云“不足情”也？

&emsp;&emsp;元兢云：“此与忌讳同，执笔者咸宜戒之，不可辄犯也。”

## 第十八，翻语病者，正言是佳词，反语则深累是也。如鲍明远诗云：“鸡鸣关吏起，伐鼓早通晨。”“伐鼓”，正言是佳词，反语则不祥，是其病也。

&emsp;&emsp;崔氏云：“‘伐鼓’，反语‘腐骨’，是其病。

## 第十九，长，撷腰病者，每句第三字撷上下两字，故曰撷腰，若无解镫相间，则是长撷腰病也。如上官仪诗曰：“曙色随行漏，早吹入繁笳。旗文萦桂叶，骑影拂桃华。碧潭写春照，青山笼雪花。”上句“随”，次句“入”，次句“萦’，次句“拂”，次句“写”，次句“笼”，皆单字，撷其腰于中，无有解镫者，故曰长撷腰也。（此病或名束。）

## 第二十，长解镫病者，第一、第二字意相连，第三、第四字意相连，第五单一字成其意，是解镫；不与撷腰相间，是长解镫病也。如上官仪诗曰：“池牖风月清，閒居游客情，兰泛樽中色，松吟弦上声。”“池牖”二字意相连，“风月”二字意相连，“清”一字成四字之意，以下三句，皆无有撷腰相间，故曰长解镫之病也。

&emsp;&emsp;元兢曰：“撷腰、解镫并非病，文中自宜有之，不间则为病。然解镫须与撷腰相间，则屡，迁其体。不可得句相间，但时然之，近文人篇中有然，相间者偶然耳。然悟之而为诗者，不亦尽善者乎。”（此病亦名散。）

## 第二十一，支离。不犯诗曰：“春人对春酒，新附间新花。”犯诗曰：“人人皆偃息，唯我独从戎。”

## 第二十二，相滥。（或名繁说。）谓一首诗中再度用事，一对之内反覆重论，文繁意叠，故名相滥。犯诗曰：“玉绳耿长汉，金波丽碧空，星光暗云里，月影碎帘中。”

&emsp;&emsp;释曰：“玉绳”者星名，“金波”者月号，上既论讫，下复陈之，甚为相滥，尤须慎之。

&emsp;&emsp;崔氏云：“相滥者，谓‘形体’、‘途道’、‘沟淖’、‘淖泥’、‘巷陌’、‘树木’、‘枝条’、‘山河’、‘水石’、‘冠帽’、‘衤禺衣’，如此之等，名曰相滥。上句用‘山’，下句用‘河’；上句有‘形’，下句安‘体’；有句有‘木’，下句安‘条’：如此参差，乃为善焉。若两字一处，自是犯焉，非关诗处。或云两目一处是。”

## 第二十三，落节。凡诗咏春，即取春之物色；咏秋，即须序秋之事情。或咏今人，或赋古帝，至于杂篇咏，皆须得其深趣，不可失义意。假令黄花未吐，已咏芬芳；青叶莫抽，逆言蓊郁；或专心咏月，翻寄琴声；或□意论秋，杂陈春事；或无酒而言有酒；无音而道有音：并是落节。若是长篇托意，不许限。即假作《咏月诗》曰：“玉钩千丈挂，金波万里遥。蚌亏轮影灭，落桂阴销。入风花气馥，出树鸟声娇。独使高楼妇，空度可怜宵。”

&emsp;&emsp;释曰：此诗本意咏月，中间论花述鸟，乍读风花似好，细勘月意有殊，如此之辈，名曰落节。

&emsp;&emsp;又《咏春诗》曰；“何处觅消愁？春园可暂游。菊黄堪泛酒，梅红可插头。”

&emsp;&emsp;释曰：菊黄泛酒，宜在九月，不合春日陈之；或在清朝，翻言朗夜：并是落节。

## 第二十四，杂乱。凡诗发首诚难，落句不易。或有制者，应作诗头，勒为诗尾；应可施后，翻使居前。故曰杂乱。假作《忆友诗》曰，“思君不可见，徒令年鬓秋。独惊积寒暑，迢递阻风牛，粤馀慕樵隐，萧然重一丘。”

&emsp;&emsp;释曰：“粤馀”一对，合在句端；“思君”一对，合居篇末。然则篇章之内，义别为科，先后无差，文理俱畅；混而不别，故名杂乱。

## 第二十五，文赘（或名涉俗病。）凡五言诗，一字文赘，则众巧皆除；片语落嫌，则人竞褒贬。今作者或不经雕匠，未被揣磨，辄述拙成，多致纰缪。虽理义不失，而文不清新；或用事合同，而辞有利钝。即假作《秋诗》曰：“熠耀庭中度，蟋蟀傍窗吟。条间垂白露，菊上带黄金。”

&emsp;&emsp;释曰：此诗据理，大体得通。然“庭中”、“傍窗”，流俗已甚；“黄金”、“白露”，语质无佳；凡此之流，名曰文赘。

&emsp;&emsp;又《咏秋诗》曰：“熠耀流寒火，蟋蟀动秋音。凝露如悬玉，攒菊似披金。”（此则无赘也。）又曰：“渭滨迎宰相。”（官之宰相，即是涉俗流之语，是其病。）又曰：“树荫逢歇马，鱼潭见洗船。”又曰：“隔花遥劝酒，就水更移床。”（是则俗巧弱弊之过也。）

## 第二十六，相反，谓词理别举是也。诗曰：“晴云开极野，积雾掩长洲。”上句既叙“晴云”，下句不宜“雾掩”，不顺理耳。

## 第二十七，相重，谓意义重叠是也。或名枝指也。诗曰：“驱马清渭滨，飞镳犯夕尘。川波张远盖，山日下遥轮。柳叶眉行尽，桃花骑转新。”（已上有“驱引”、“飞镳”，下又“桃花骑”，是相重病也。）又曰：“游雁比翼翔，飞鸿知接翮。”

## 第二十八，骈拇者，所谓两句中道物无差，名曰骈拇。如庾信诗曰：“两戍俱临水，双城共夹河。”此之谓也。

---