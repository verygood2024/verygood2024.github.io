---
title: 知春集·乙巳
tags:
  - 文学
  - 集选
  - 知春集·乙巳
excerpt: 共和七十六年，乙巳三月末，时经谷雨，岁属三春，南土夏虫已啼，北州红树初开。
author: 知春社
comment: gitalk
description: 共和七十六年，乙巳三月末，时经谷雨，岁属三春，南土夏虫已啼，北州红树初开。
copyright_author: 知春社
top_img: /img/img/7d3f5a146ee7e9a513ee9dfe204f6b3d_720.png
cover: /img/img/7d3f5a146ee7e9a513ee9dfe204f6b3d_720.png
copyright_author_href: 'https://zhichun.yesandno.cn/'
sticky: 225
categories:
  - - 文集
    - 素辑
    - 集选
abbrlink: 550c065f
---
## 知春集序·乙巳
&emsp;&emsp;共和七十六年，乙巳三月末，时经谷雨，岁属三春，南土夏虫已啼，北州红树初开。忆昔昨年，身伏燕山之麓，尤好凭窗更夜，再无聊赖，惟引景以裁诗。乃募天下才俊，结四海少年，得爱诗而存志者五十余子，藉数字之网，居菲诚之心，立社以论诗遣词，兼畅话闲情。时维冬末，万物酒醒，遂名知春。
&emsp;&emsp;夫诗者，感激兴发也，夫青年者，高歌走马，斗酒簪花，以蜉蝣量六宇之大，仗爝火明九夜之深，虽足言笑，然度其心力，识其胆志，非善感激而能兴发者也欤？今夫诗门旁落，道不相寻，风吟歌赋稀有承传，花月书酒可谓妄言，故老凤还鸣，前浪犹壮者，可以知之矣。呜呼！孰为未起之雏，而汹然之后浪者也？溯古接今，擎天一柱，寒山一玑者，中流之趣莫不成于黄口也。故诗道之遇，必在千万之知春与千万之青年。
&emsp;&emsp;今集知春社诸卿之语，无论优劣，不试高下，皆奉以随和之器，雠刊句读，列疏诗章，合为《知春集》，以发新雏之音以图明心志。今以为序。
二〇二五年四月二十六日

## [天义居士](https://yesandnoandperhaps.cn/categories/作者/于谆之)
&emsp;&emsp;又伊于谆之，燕人于氏诗清响泠然，放达空阔，多取势平易，化形绵邈，善藉燕赵之气以养风骨，洒脱而不冶，沉郁而不幽。《中京望远歌》歌行凛冽奇致，可谓自若也，所谓天风海雨之气，可以知也。

### 杨凌夜中独步
&emsp;&emsp;春草连乡路，烟霜上石阑。
&emsp;&emsp;日沉煎水暖，月醒照城寒。
&emsp;&emsp;飞鸟从来急，苍松独与看。
&emsp;&emsp;咸阳江尽处，凭吊有衣冠。

### 春夜于庭上
&emsp;&emsp;叶暖庭头树，天凉昨夜风。
&emsp;&emsp;玉台融素月，春水绕归鸿。
&emsp;&emsp;造化非身外，人间如梦中。
&emsp;&emsp;三山随我意，流转入西东。

### 风雨楼四月与诸君分韵得“花”字
&emsp;&emsp;四月风凉云似纱，前山春柳后山花。
&emsp;&emsp;欲随水转拾遗府，应与蝶寻黄姥家。
&emsp;&emsp;北麓闲亭飘绿草，西窗暮照暖寒茶。
&emsp;&emsp;雁郎休作人间客，何苦三更吹玉笳。

### 念奴娇
&emsp;&emsp;东园春涨，已多情红紫，柳烟千缕。池染平桥云染水，应是锦鱼游处。回首轩台，去年燕子，声绕来时路。望中须问：此情谁得相与？
&emsp;&emsp;犹记夜满亭楼，星儿摇落，化作关山土。北斗一瓢君莫饮，尽是明朝甘露。可道流年，新花旧墨，多少佳人句。一轮新月，几层燕赵风雨。

### 击梧桐·次韵无为先生兼作春吟
&emsp;&emsp;空谷流香，芳枝送水，早树呢喃新燕。小径通风，柳岸生云，只待东风吹散。谁曾泪洒人间，几重红绿，无关深浅。雪染梨霜，酒浸桃花，渐欲迷行人眼。
&emsp;&emsp;便许佳人，闲亭藤椅，漫笑胡笙吹远。更送目、青台绿瓦，此地江南谁辨？又有乡翁钓客，朝歌暮语不须怨。可相道：陈情旧梦，随波都一断。

### 中夜望远歌
&emsp;&emsp;古州风绿寒山紫，边家万里苍蒙地。紫皇遗我哈河水，赤峰吞之夜半化骐骥，摩足卷首喷青气。飚向云宫桂树寒，此中疑煮嫦妃泪，骐骥嗅尔行复醉。月照愁云冷如冰，犹似残烟蒸玄醴，三月白花从天坠。更卧烟沙席地睡，且休矣，乌兰哈达色如洗。老雁来归更憔悴，红山啼得天地沸。醒却高阁无限意。阁上好梦实无常，可道好梦向谁寄。嗟夫！人间知我二三子。

## [莺本斋](https://yesandnoandperhaps.cn/categories/作者/莺本斋)
&emsp;&emsp;荆楚人莺本斋以词长，善化缠绵而剔秾绝，凝寒香而育温润，句落生趣，字里化悲，炼意含蓄婉转，可若凝露于纤毫，飞花和洞箫。观之《我与伊》有怅然深远之意，《醉太平》《南歌子》遒媚优柔，在得宋人之趣也。

### 我与伊
&emsp;&emsp;落红怀永素，参差酒添栀。
&emsp;&emsp;黄雀来临早，游人上踏迟。
&emsp;&emsp;水同轻鲤墨，停树玉从仪。
&emsp;&emsp;一夜秋风破，三江漫楚丝。

### 清平乐
&emsp;&emsp;琉光霜片，难教秋莺返。略抹清寒零碎剪，疏影悄迷酣眼。
&emsp;&emsp;瑶华且印空枝，连根犹自称痴。也怪屏风昨夜，轻嘲几缕青丝。

### 醉太平
&emsp;&emsp;愁衣露微，空寒结缡。竹汤云腻生霓，暂抛眉间疲。
&emsp;&emsp;斑鸠路歧，狸玄步稀。肩酥热耳依微，静鸟天阔飞。

### 南歌子
&emsp;&emsp;晚倦西风涩，时更北树开。
&emsp;&emsp;栖鹃啄羽弄桥斋，月滑渐流泛夜、冷层阶。

## [玉书道人](https://yesandnoandperhaps.cn/categories/作者/玉书道人)
&emsp;&emsp;豫州赵生玉书之作，俊爽密丽，含蓄清练，郁勃而清冷，风逸而怀悲，《暗香》哀艳交织，《金陵怀古》荒寒劲骨，其文造境奇崛，有耆卿之怨，尽化碎碧深红之间。

### 金陵怀古
&emsp;&emsp;玉树蚀吴钩，星茫坠海楼。
&emsp;&emsp;燕矶呜咽雨，满意一空愁。
&emsp;&emsp;堕月残箫里，苔封鬼火留。
&emsp;&emsp;台城如碧柳，只管系春秋。

### 暗香
&emsp;&emsp;红深连国。有烟梢露萼，暗窥帘隙。剪雪团冰，素手移来太真色。休问石家旧事，空照眼、银釭遥夕。直怪得、一缕幽香，偷入楚云宅。
&emsp;&emsp;南陌。渐岑寂。怅绛雪易残，翠禽难觅。麝尘漫积。犹傍空枝舞寒碧。谁省孤山月下，曾倚醉、玉奴横笛。怕夜冷、春睡稳，数星自滴。

### 疏影
&emsp;&emsp;碎阴荐碧。恰半欹绣槛，微褪胭色。浅晕檀心，低亸云鬟，文君乍醒春力。鲛珠暗泫东风里，似怨鹤、空山无迹。漫记他、烛照红妆，涴却茜裙三尺。
&emsp;&emsp;犹忆华清睡稳，腻脂化泪冷，香雾凝湿。绣幄围鸾，宝靥销金，付与苔阶雨湿。残英莫扫吹笙路，怕碎剪、瑶台烟魄。待夜阑、重觅幽痕，数点春星自滴。

### 念奴娇
&emsp;&emsp;冷枫飐晚，正商音横笛，吹彻寒玉。万顷秋涛吞暝色，都作鱼龙幽哭。断戟沉沙，孤篷泻月，曾照飞花肃。江山文藻，一襟清露堪掬。
&emsp;&emsp;休问赤壁烟消，西泠鹤老，苔篆封残牍。自斫冰弦招楚魄，空外湘灵难续。雁柱苔侵，鸥波梦冷，倦谱霓裳曲。数峰青断，旧时渔火犹绿。

## [无为](https://yesandnoandperhaps.cn/categories/作者/无为)
&emsp;&emsp;全伊无为先生，又以孙正崇称，江苏盐城人。精于七律，少而善吟，其风沧桑深刻，隽永精妙，得势同光之体，陈排腾掷之句，琢一家之风骨。其唱和之作哀怨而刚劲，悲冽而挺直，可谓青铜淬火，寒烟凝碧，能合法度与精魂为一。

### 盐城
&emsp;&emsp;薄天蓝釉属盐城，剑戟如楼王气生。
&emsp;&emsp;顾眄江波归海郡，驰驱奔浪贯长鲸。
&emsp;&emsp;鹅笙沸日狂街市，玉笛吹风起媚情。
&emsp;&emsp;万族悲欢今又复，曾经后羿是尧兄。
### 步散星《送友人海外求学》韵并和之
&emsp;&emsp;南浦灞桥江令终。阳关一曲送西东。
&emsp;&emsp;昔年逃窜民风异。此日悲欢麋鹿同。
&emsp;&emsp;三黜元非毫末迹。再生能感扇前风。
&emsp;&emsp;求朋海外今归去。尘未登衣又转蓬。
### 酬虚斋杨宗卿一首
&emsp;&emsp;举宗高意能文雅，击鼓渔阳狂世才。
&emsp;&emsp;玉璞羞悲窥海市，芳葩非梦笑金台。
&emsp;&emsp;供吟山月和江蕊，寄宿风云与北莱。
&emsp;&emsp;吴越从来多逸客，荆人白雪动梁埃。
### 选题停云杯其二
&emsp;&emsp;华堂暮醉长安笑，折槛空悲抱玉圭。
&emsp;&emsp;负鼎犹能心不恐，洗兵何益气将迷。
&emsp;&emsp;琼池饲养食苹鹿，烛路恩施木石儿。
&emsp;&emsp;曾认衣袍寒露色，东篱终寄醉如泥。
### 次于谆之《咏史》韵
&emsp;&emsp;青史无言岂是真？青蘋花雨一萧森。
&emsp;&emsp;九皋悲鹤华亭草，两地啼猿蜀客心。
&emsp;&emsp;不是游魂直片玉，从来骸骨比双金。
&emsp;&emsp;谁将古迹苔深扫，燕马回蹄泣故人。
### 击梧桐
&emsp;&emsp;云沁凉春，河桥对碧，唤出林间飞燕。雪上梨花，梦醒江波，楚梦空凝难散。机心欲堕河鸥，但醉清恨，蓝烟吹浅。黯彩飘零，艳影凌波，畔柳微青迷眼。
&emsp;&emsp;褪腻兰风，招香桃影，泪露生烟吹远。倦玉草，随人问讯，消息盟寒应辨。欲与梧桐旧侣，重游画扇岂幽怨？独憔悴，衣襟自冷，江流愁自断。
### 宴清都·风雨楼四月分韵得鸟韵
&emsp;&emsp;烟雨清明渺。愁云起，迷蝶荒梦空杳。腥飞芽蕊，叶生孤枝，原来春晓。江湖不带扁舟，五湖约，巫山洛沼。吴馆处藤碧凄凉，夫差但恨欢少。
&emsp;&emsp;横亭北望风波，风波何急，云堕雾蹈。江头翠气，城头王气，梦魂轻扫。我为畔上渔翁，欲钓起蓬莱仙岛。洗憔悴一眼春风，何时懊恼。
## [失堂](https://yesandnoandperhaps.cn/categories/作者/失堂)
&emsp;&emsp;失堂，居沪上，以五律长，哲思聪敏。其诗若冰绡裹铁，艳骸泣露，掩峭硬于阴婉，藏诮讽于典籍，能反俗以入道，居纷纭而不改其志也，深得岛瘦郊寒之精，是故其音声之凄丽哀绝，实动人肺腑。

### 无意工词赋
&emsp;&emsp;无意工词赋，有心描饰妆。
&emsp;&emsp;兰风肥蝶梦，幽思瘦黄粱。
&emsp;&emsp;避汝丝柔目，交杯酒断肠。
&emsp;&emsp;乱弦脂粉色，怎奏凤求凰。
### 感讽
&emsp;&emsp;圆魄引波涛，人间轻似毛。
&emsp;&emsp;潘安亡诔悼，宋玉苦魂招。
&emsp;&emsp;高冠雨鞭重，瘦骨风斧凿。
&emsp;&emsp;自得渔父隐，何必作离骚。
### 失眠
&emsp;&emsp;诸圣无开眼，人间多断肠。
&emsp;&emsp;木轻皆化泥，雨重尽沉湘。
&emsp;&emsp;尘点积厚垢，露华凝滞霜。
&emsp;&emsp;五言连晓作，一半是心伤。
### 弃妇
&emsp;&emsp;弃妇浊如泥，拊心厌谨贞。
&emsp;&emsp;潮随有机巧，芳撷忘中情。
&emsp;&emsp;昨夜吟多细，今朝酒尽倾。
&emsp;&emsp;空闺频洒扫，只待唤伊名。
### 风落鸟啄木
&emsp;&emsp;风落鸟啄木，抬眸尽紫红。
&emsp;&emsp;足压芳郁郁，云动日融融。
&emsp;&emsp;天远有大气，泥深栖小虫。
&emsp;&emsp;惜无君目盼，诗与苦吟同。
### 蝶恋花
&emsp;&emsp;一念纷纷无定止。琴瑟相招，纱破缠纤指。彤管含芳知久俟。煮娇耳莫踌躇跱。
&emsp;&emsp;酣酒酥温难解衣。彩凤翩翩，半醉龙吟细。香汗氤氲蒸蜜泪。登徒欲饮金茎坠。
## [程岑](https://yesandnoandperhaps.cn/categories/作者/程岑)
&emsp;&emsp;蜀中人程岑，诗格恢宏，善藏锦绣于江山之中，喟凡生而显其壮志，故能高亢激越，兼得章法；感怀伤时，不失其度。观《九天山月歌》，正所谓驭气如虹，摄月成璧也。

### 初春思
&emsp;&emsp;冬远鸟不鸣，虬枝尽狰狞。
&emsp;&emsp;风来花未至，雪去盼新晴。
&emsp;&emsp;心念海棠语，肠盈思若情。
&emsp;&emsp;春寒多夜雨，几度到天明。
### 乙巳新春有寄
&emsp;&emsp;爆竹声声辞旧章，红灯初上换新裳。
&emsp;&emsp;千山瑞雪连千里，万树梨花带万妆。
&emsp;&emsp;明月生辉人异处，红梅遥指是吾乡。
&emsp;&emsp;莫言岁末多霜雪，且待春风绣海棠。
### 怀古
&emsp;&emsp;秦据崤函君作臣，汉平猃狁惧为邻。
&emsp;&emsp;戍夫一炬天下笑，奸佞争雄任外亲。
&emsp;&emsp;应笑始皇求灵药，可怜宣室问鬼神。
&emsp;&emsp;王侯将相古今事，家国兴亡在立身。
### 九天山月歌
&emsp;&emsp;九天山溪九天流，秋池轻漾半轮秋。
&emsp;&emsp;悬泉击石空谷响，孤枝啼月几时休？
&emsp;&emsp;青山远黛眉眼处，月拢纱雾扰人愁。
&emsp;&emsp;月照云漫山浴海，恍若彤云泛绿舟。
&emsp;&emsp;素晖萦心愁攀挛，揽月徒恨无宿缘。
&emsp;&emsp;但斟清酒酹明月，莫叹路遥嗟道险。
&emsp;&emsp;赤诚不畏前途远，千里江山一月牵。
&emsp;&emsp;惟撷春风送秦云，嘉陵江月共九天！
## [少璞](https://yesandnoandperhaps.cn/categories/作者/少璞)
&emsp;&emsp;少璞，新疆乌鲁木齐人氏，文字萧索深切，风格悠远空廓，能造境于繁冗之内，放眼于经纬之外，不慕放达，但歌其心，峭寒抑郁，愁绪淳实，哀转凄凉。观《唁真武行宫》，凄厉之色，实咏史怀古之佳唱者也。

### 唁真武行宫
&emsp;&emsp;白沙惜古道，回雪恋汀洲。
&emsp;&emsp;日薄西山下，芦弦慨又收。
&emsp;&emsp;朱楼无限恨，碎瓦半片愁。
&emsp;&emsp;凭吊奢延水，烟涛漫自流。
### 苏幕遮
&emsp;&emsp;爆竿声，霓彩吵。长市行人，人说团圆少。 天水还寒霜草晓。冰魄无言，镜碎鱼龙咬。
&emsp;&emsp;旧欢欣，长别恼。路过潼关，千里相思渺。虚设良辰风景好。独我愁肠，化作依依鸟。
### 芭蕉雨
&emsp;&emsp;败絮斜飞春后。戚寒遮望眼、山眉覆。篆缕懒熏章绣。怎奈湿滑寂漻，黄昏似旧。
&emsp;&emsp;谁听声断更漏。残夜漫消受。铅月影纠纷、参差瘦。未殢整、问云窗，挨过一宿怜殇，愁煎在否？
### 祝英台近
&emsp;&emsp;九天空，冰魄润，回雪又飞晚。素月纠纷，千里小妆浅。可堪初问时光，茫茫陈雾，却移去、层楼望眼。
&emsp;&emsp;漫斟展。曾道琴律难听，难听今也远。不胜寒衣，还说旧裳短。谙尝粲枕清斜，弄拨薰篆，总留给、个人消遣。
## [金风信云](https://yesandnoandperhaps.cn/categories/作者/金风信云)
&emsp;&emsp;金风信云，居江西南昌，其人词骨嶙峋，炼字如铸鼎，海览百家之箴言，讥刺腐儒之词道，心思深重悲切，诗风朴实瘦削，多见老杜之境也。《贺新郎》如浴西风，如浸寒泉，其冷清可见矣。

### 贺新郎·风雨楼分“有”韵
&emsp;&emsp;此恨年年有。更何堪，满江金絮，一堤青柳。且向华筵还诗债，莫向花间击缶。当酹尽，清杯浊酒。鸥鹭欲招呼不应，但声声杜宇催人瘦。南北事，苦翻覆。
&emsp;&emsp;飘零词客多蝇狗。况春残，喧嚣磨折，惘然奔走。有约山林休待老，无路侬心渐锈。谁记得，乾坤某某。惟祝平安生到死，向清波万里新如旧。对落日，湿襟袖。
### 减字木兰花
&emsp;&emsp;青郊行遍，不得去年桃李见。极目云根,有雁难传别后魂。旗亭闲宿，醉看水天常渌渌。暗里乌啼,一夜春风客泪稀。
## [高子琅](https://yesandnoandperhaps.cn/categories/作者/高子琅)
&emsp;&emsp;辽地高子琅，多作抒怀伤事之歌，取魂于古，故能熔史铸谏、泣血成珠，歌排慷慨顿挫，血气勃发，所出感国、伤春、怀人、悲己者，盖佳调也。

## [清明拜高桥烈士墓有记](https://yesandnoandperhaps.cn/categories/作者/清明拜高桥烈士墓有记)
&emsp;&emsp;忍见神州龙帜倾？今时何处置遗缨。
&emsp;&emsp;半泓残剑千秋意，一脉长阶万血擎。
&emsp;&emsp;暂撰霜毫英魄塑，且聆丹卷后人晟。
&emsp;&emsp;应知此去赴征路，须待明朝更展旌。
### 清商怨·吊周培公
&emsp;&emsp;寒朝浓露惊栖鹄，庭下烟絮簇。满卷清徽，竟难归磬竹。
&emsp;&emsp;良夜好天堪宿？独怜君，珠玑遗腹。也恨冰心，徒留高阁束。
### 久别再遇嘉琳
&emsp;&emsp;暗恨共君离日久，今朝一见更心繁。
&emsp;&emsp;花疏云淡风虽冷，弦瘦音稀情竟温。
&emsp;&emsp;箴语灼言衔朗玉，清神悯性谢曾痕。
&emsp;&emsp;天若绝子谁同我，问尽人间不解魂。
### 春夜见雪
&emsp;&emsp;徊雁懒衔云外声，北风夜半弄秦筝。
&emsp;&emsp;浮生应许留音瘦，空待春深又几更。
### 汉心长昭
&emsp;&emsp;天衡已窃朔方间，金瓯未还神州沦。
&emsp;&emsp;人去朱丝更去身，雁归寒石不归人。
&emsp;&emsp;幼麒临孤盟旧誓，子蛟生里续清魂。
&emsp;&emsp;坟茕立孑三千丈，肝胆卧尽几昆仑。
&emsp;&emsp;朝奏蜀歌闻魏地，吴蒿声侬俱销痕。
&emsp;&emsp;一晋功成兼三庙，空有后人悼汉臣。
## [子平](https://yesandnoandperhaps.cn/categories/作者/子平)
&emsp;&emsp;子平，湘人也，好东坡文章，寄情山水，诗心恬淡自如，悠然惬意，以摩诘之禅帚，扫义山之风韵，似于古锈斑驳中见桃红柳绿者也。《醉花阴》组词温润清爽，恰得子瞻之雅趣矣。

### 忆三月一日行
&emsp;&emsp;无意寻幽径，荒宅倚木扉。
&emsp;&emsp;泉枯深草漫，瓮底古音稀。
&emsp;&emsp;落日留残瓦，影斜渡院围。
&emsp;&emsp;而今尘世里，只是补春衣。
### 点绛唇·忆中学
&emsp;&emsp;春带愁来，故园桃蕊应开了。缀绿工巧，弄粉蝴蝶绕。
&emsp;&emsp;捻草结绳，反复归期渺。莺啼早，莫将春恼，先把尘浮扫。
### 醉花阴·月假早醒遍寻日出而作（其一）
&emsp;&emsp;早醒觉来柔鬓坠，寂静人无寐。闲倚看天空，黛色重帷，难有朝阳美。
&emsp;&emsp;出门不管风云晦，雾幔凝成泪。油菜满田畴，穿过回头，一地摧花罪。
### 醉花阴·月假早醒遍寻日出而作（其二）
&emsp;&emsp;极浦轻寒牵雾幔，田野铺绸缎。油菜垄边寻，何处烟波，却惹黄花瓣。
&emsp;&emsp;春情如此留人看，嘱咐莺来唤。回去倚阑干，翻覆人情，辗转听不惯。
### 醉花阴·月假早醒遍寻日出而作（其三）
&emsp;&emsp;阶吐深苔贪玉桂，总被人群累。闲语寺中翁，惊讶诗情，山水清音贵。
&emsp;&emsp;烂柯言笑陪童戏，忘记晨钟未。天际渡红痕，击鼓波涛，更在山门外。
## [何梦溪](https://yesandnoandperhaps.cn/categories/作者/何梦溪)
&emsp;&emsp;何梦溪，宁夏银川人氏也，长于抒怀伤事，能融当代之言语于古律之歌行，以古体衬今心，其风悠柔清淡，其境婉转新颖，温润如流。夫《黄昏》《蝶恋花》之作，皆有创新，以当代之意象熔意，是妙趣也。

### 黄昏
&emsp;&emsp;黄昏独对雨丝丝，风透单衣冷暖时。
&emsp;&emsp;曾共小楼花下望，也吟寒夜梦中诗。
&emsp;&emsp;回眸已足教肠断，举袂如何不泪垂。
&emsp;&emsp;所有相逢之故事，难逃结局是分离。
### 蝶恋花
&emsp;&emsp;山海相隔空对忆。万里霜天，落叶飞鸣急。手握荧屏心颤栗。时光水里沉消息。
&emsp;&emsp;点检曾经如过翼。一点清光，转向愁中白。独立小楼情脉脉。泪落双睫衣衿湿。
## [谷旻灵](https://yesandnoandperhaps.cn/categories/作者/谷旻灵)
&emsp;&emsp;成都人谷旻灵，又名谷禹，其风华美高亢，线描风骨，句列间沧然雄浑，缩龙成寸，托萧寒之气以衬赤心，绝律厚重悲怆，古体铺排激荡，可见胆气超凡。《冬兴》组诗气色逶迤，《杂兴》动如雷霆。

### 冬兴（其一）
&emsp;&emsp;覃风淡雨爱花容，朔雪残声冷暖冬。
&emsp;&emsp;云锁神龙关暮鼓，烟封白鹤戴晨钟。
&emsp;&emsp;旄倪煴火瀛洲客，妇女欢歌阆苑浓。
&emsp;&emsp;捕彘捉鸡迎旦日，舞歌高阙晚山松。
### 冬兴（其三）
&emsp;&emsp;疏影暗香藏赤乌，空庐陋巷败冰壶。
&emsp;&emsp;兔毫蠹简道贤圣，坟典囊橐汉相如。
&emsp;&emsp;莫谓青衿年少妄，诗篇灼烈布宏图。
&emsp;&emsp;莺歌燕舞传君久，尔诩荒泽仍待锄。
### 冬兴（其五）
&emsp;&emsp;十丈冰霜更冻僵，万遥俜影眷莲棠。
&emsp;&emsp;月藏幽夜空阡陌，星点倏风乱寸肠。
&emsp;&emsp;踏雪寻梅知有路，庄生醒梦恨无香。
&emsp;&emsp;山川鱼雁绝沧海，不念则息落楚江。
### 冬兴（其六）
&emsp;&emsp;冷雨寒江照晚犀，华灯夜月引横笛。
&emsp;&emsp;昔别花落赊归处，今日君还送此期。
&emsp;&emsp;娉舞扬眉霜释雪，婀娜乐曲水丹衣。
&emsp;&emsp;千杯琼露无须顾，百斗珍珠瑟筑疾。
### 胡诌·记雨后初霁
&emsp;&emsp;暂赊春景词半阙，无限底事黄粱中。
&emsp;&emsp;我见深云青岫处，绿孵殷红渲东风。
### 杂兴
&emsp;&emsp;芝兰纫佩饰，鸷鸟不与群。
&emsp;&emsp;端心正绳墨，暗室不欺魂。
&emsp;&emsp;椒宫伶官豫，蜗角冰心存。
&emsp;&emsp;远山危岌岌，寒鸦栖墟村。
&emsp;&emsp;悠悠起仙音，宕胸邈微云。
&emsp;&emsp;鹿麂饮草露，飞鸟歌晨暾。
&emsp;&emsp;罢吟《何满子》，笃志立乾坤。
&emsp;&emsp;新朝正烨煜，旧日已黄昏。
## [白昼](https://yesandnoandperhaps.cn/categories/作者/白昼)
&emsp;&emsp;白昼，河南濮阳人氏，好古体，不制于格律，故文风自然清朗，迤逦动人。观《东廊日出》与《落花》者，悉柔美悠闲之甚者也。

### 七古·东廊日出
&emsp;&emsp;日攀云起染东廊，人踏金粼斜影长。
&emsp;&emsp;春风好客牵翠柳，折叶作舟泊明窗。
### 七古·落花
&emsp;&emsp;一夜风来一庭花，落红殷情饰景华。
&emsp;&emsp;伏轩偏爱春更浓，幽香满园浸窗纱。
&emsp;&emsp;孩提急争编篮去，逸女闲拾鬓间插。
&emsp;&emsp;春日曾别今又来，锦铺院中请花茶。
## [则好](https://yesandnoandperhaps.cn/categories/作者/则好)
&emsp;&emsp;则好，居福建泉州，其人博览群籍，诗风深邃凝重，多能以身所思，发感人生天地万物之问也，故刚劲于悲戚之心，放荡于尘寰之色。

### 杂感
&emsp;&emsp;阖目虚世界，忘言迷假真。
&emsp;&emsp;苍茫何逆旅？混沌托吾身。
&emsp;&emsp;徊绕蝴蝶梦，濯缨沧海滨。
&emsp;&emsp;此宵终幻灭，亘古独精神。
## [桔子](https://yesandnoandperhaps.cn/categories/作者/桔子)
&emsp;&emsp;桔子，鲁地人也，行文晓畅明白，真挚豪迈，观夫宇宙之盛，虽渺小如蝼蚁，尚有慷慨雄厚之歌，暧昧旷达之情，亦柔亦直，亦浓亦隔，真妙手也。

### 地球仪（其一）
&emsp;&emsp;一盏乾坤谁掌中，九天之下岳渊同。
&emsp;&emsp;撩开三万六千夜，缘爱枢声闲转空。
### 地球仪（其二）
&emsp;&emsp;飞廉竟有烛龙功，搬弄晨昏似转蓬。
&emsp;&emsp;晚照不输新曙色，时穷只为欠东风。
### 傍晚看海
&emsp;&emsp;霜天碧海两无涯，翠浪生开蓝印花。
&emsp;&emsp;晚照欲销精卫恨，尽皴飞雪作黄沙。
## [摛翰](https://yesandnoandperhaps.cn/categories/作者/摛翰)
&emsp;&emsp;摛翰，渝州人氏，工于词作，其送别之作，俱真情依依，色彩优柔。至于琢句，则含蓄凝练，简易厚重，能以寻常文字发不寻常之感思，飞雪片玉，春草秋霜，皆慨然真挚，概得乐天、醉翁之精神也。《八声甘州·铜马》情思浓郁，可谓绝伦。

### 山上喜春聊寄冉二君
&emsp;&emsp;尺素染新笺，相知愈二年。
&emsp;&emsp;春风多喜雨，水色好连天。
&emsp;&emsp;但识长门赋，希闻未绝弦。
&emsp;&emsp;山高如更上？鸾驾斗牛间。
### 做客醉中有感
&emsp;&emsp;行酒故人家，扫庭煎醒茶。
&emsp;&emsp;春风应是客，一夜万千花。
### 行香子·絮
&emsp;&emsp;堆雪云轻，碎玉无鸣。飞绒过、惹乱娇莺。千丝万缕，徒系风情。是晓春后，仲春里，晚春行。
&emsp;&emsp;芳尘委去，回首秋生。凝愁阻、何处归程。芭蕉覆梦，小阁拦声。总故乡远，近乡怯，在乡城。
### 浣溪沙
&emsp;&emsp;斗转阳回姑射冬。寒山失翠故园东。飞蓬一径灞桥风。
&emsp;&emsp;前夜飞鸿倾目送，近乡倦客敛愁容。小楼红袖枕春浓。
### 浣溪沙
&emsp;&emsp;落雪曾经梅谢红。故园归鹤白云中。人间岁晚怎相逢？
&emsp;&emsp;青冢空留残月在，不堪惜别苦吟风。寒声渐入晓春浓。
### 江城子·赋别
&emsp;&emsp;寒山凝翠雪盈楼，满轻舟，古桥头。飞絮无声、风乱楚天收。云卷杏帘犹在望，阳关后，欲浇愁。
&emsp;&emsp;煮炉推盏待冬流，忆春秋，更何求？酒上三分、击箸唱休休。醉问梨花归梦处，卿不语，过渝州。
### 八声甘州·铜马
序言：甲辰冬末，闲翻旧匣，偶得儿时铜马，锈影斑驳，尽覆尘灰。作词以寄思。
&emsp;&emsp;忆当年鼓角动边陲，风起洛阳台。正金戈万里，冰河一梦，剑碎残盔。犹报关山几度，誓按玉龙回。暂罢琵琶曲，倏尔相催。
&emsp;&emsp;伏念狼烟行路，踏秋声飒飒，红败黄腓。泣燕然将老，无计狩冬归。叹而今、华轩空锁，剩阁中、冷月照帘帷。还听取、雁鸣征塞，身锈尘灰。
## [苏沐影](https://yesandnoandperhaps.cn/categories/作者/苏沐影)
&emsp;&emsp;苏卿诗风曲回委婉，有义山才气，长于律，其作每慨人世寡薄、真情虚幻，可见深重悲凉，酥寒如梦，夜半读之尤怆然落寞也。其《无题》组诗，步韵李氏，更习其魂，可谓妙手。

### 无题·次义山韵兼寄友人（其一）
&emsp;&emsp;残梦醒来无迹踪，高楼团月五更钟。
&emsp;&emsp;身因无信堪销灭，愁为魂牵却渐浓。
&emsp;&emsp;独放花枝空曳绪，孤飞只燕岂从容。
&emsp;&emsp;刘郎老病蓬山远，梦里蓬山几万重。
### 无题·次义山韵兼寄友人（其二）
&emsp;&emsp;梦里蓬山又几重，伤心破碎怎堪缝。
&emsp;&emsp;有情韩寿香偷得，多病刘郎信不通。
&emsp;&emsp;楼外沉云昏月冷，灯前阁笔湿笺红。
&emsp;&emsp;浮生最厌漂泊世，西北何时来好风？
### 无题·次义山韵兼寄友人（其三）
&emsp;&emsp;西北何时有好风，携来消息过堂东。
&emsp;&emsp;识途青鸟难寻得，传信鲤鱼逆不通。
&emsp;&emsp;梦醒恍惚君影远，醉前无奈酒灯红。
&emsp;&emsp;谁人今夜频看镜，可笑孤身已作蓬。
### 无题·次义山韵兼寄友人（其四）
&emsp;&emsp;自是重逢已作难，春来无奈冷梅残。
&emsp;&emsp;楼前独燕依枯树，镜里孤身囚楚冠。
&emsp;&emsp;刘阮归来空若此，巫山一梦渺如烟。
&emsp;&emsp;何时云中得青鸟，为我殷勤去探看。
### 无题·次义山韵兼寄友人（其五）
&emsp;&emsp;夜雨猖狂打小舟，将行繁复事难休。
&emsp;&emsp;诗心因病堪消减，愁绪无端怎殢留。
&emsp;&emsp;早料巫山非此梦，岂知世上已三秋。
&emsp;&emsp;鸾筝频听终不见，何处人间著白头。
## [子远](https://yesandnoandperhaps.cn/categories/作者/子远)
&emsp;&emsp;浙江人子远，观其作忧愤铿然，词风如孤鸿唳霜，诗格似老蛟蜕甲，古艳中有兵戈之气，上可观来去之旷然，下能品花草之丰丽，《长相思》回环婉转，《水龙吟》深邃冷峭，悲痛喟息可观之矣。

### 长相思
&emsp;&emsp;梦三番，醒三番。梦里幽芳梦外寒。屏深露月残。
&emsp;&emsp;风连山，雨连山。半醉求得一夜安。蜡息余泪干。
### 水龙吟·北齐
&emsp;&emsp;暮云烟尽残阳透，空破纷飞胡镞。血歌玉璧，河桥兵峪，小关骨肉。夜雨春秋，几番宫变，几声嘶吼。月明水东流，木深草暗，斛律恨、兰陵柩。
&emsp;&emsp;欲问晋阳谁守？望宫栏、箫笙依旧。亘古狂沙，更凋流蕊，何堪虚陋。旷野西风，青裙难舞，忠心难就。越汾河泗水，太行山外，败营昏垢。
### 菩萨蛮·秋梦
&emsp;&emsp;浪横水破苍穹隐，推澜携棹轻舟近。回首落花津，浮波溜碎银。
&emsp;&emsp;远山云缀少，山堕忽生晓。青雨点秋灯，空窗露恁凝？
## [李岚霏](https://yesandnoandperhaps.cn/categories/作者/李岚霏)
&emsp;&emsp;李岚霏，广西人，其风颇有五代之色，言辞深邃奇崛，晦暗古朴，若素缟裹剑，冰魄生花，暗藏锋锐，善托离人之悲抒己心智。《欲禁卿》一诗忧愤而典然。

### 欲禁卿
&emsp;&emsp;江月纠晻暧，两云睽阕夫。
&emsp;&emsp;霜吹偶惆惋，清泪守奸污。
&emsp;&emsp;卬欲禁卿内，卬由禁女躯。
&emsp;&emsp;冥冥还一世，昭昭笑然呜。
### 雪明鳷鹊夜·白白声声哑
&emsp;&emsp;白雪绵连处，白帘微滟滟，白苦形性。白梅冱韵哀，白月光静。白白花儿飘落鱼，白面娇、却伊湿冷。白床垂、垂泪尤其，其离我懭。
&emsp;&emsp;懭难生且不得，得空不得心，泣嘁咽景。景灰灰、月抚身中怲。泣哑喉枯枕苦、红目望怜、被中凊凊。愿皆空了去，揪心绞命。

## [于唐樾](https://yesandnoandperhaps.cn/categories/作者/于唐樾)
&emsp;&emsp;于唐樾，黑龙江人氏也，成于歌行，其文灵活多变，自然奔放，其情意质朴，词句幽丽，景调苍茫，藏节于乐府之内，化志于春风之中。观其《北地春游引》，略有黛玉葬花之遗风也。

### 北地春游引
&emsp;&emsp;淡淡疏疏毛草青，东山枯木浸湿苔。卧野金峰小玉丘，三零四点酒雨落月勾。谷底流带河，两堤生雏柳。云中百鸟忽朝凤飞度，山间九阴吹息黄枝活。江载叶舟蓬山去，雾幕疾风路难求。冷袖催人忧。
&emsp;&emsp;沿户谁家植西府，三季花开三日又花落。俄顷天边飞暖雪，月华凝冰同星辉碎破。丁香伐煮酒，此物之美在极乐。江中尽落红，风波荡漾似唱和。集芳草投火，香风过境千里去余冬。鸡鸣晓日又东升，霞光映得欢笑桃花红。
&emsp;&emsp;北疆小春如蜉蝣，朝高飞去夕当死。何不乘景共畅饮，纵歌舞。且沐晨光起，暂不论尘羁。白桦细枝嬉钟鼓，清风穿崖胜丝竹。花落榻，愿孤葬山岭，野鬼仲春伴树栖。梨白淹碑石，才肯长安息。


## 后记·知春小记

&emsp;&emsp;乙巳伊始，诗坛不兴。时双鲤缩池，鸿雁在天；东阁宾阻，咏絮成盐。恰群辰之狩月，云掩暮光；迷花径晓雾，谁称侯王？
&emsp;&emsp;及更时令，春风轻狂。东山雅会，莲社一方。腾蛇搏浪，倏震冥苍；烛龙仰止，煜煜重芒。闻天义之疏朗，墨海流芳；慕群贤下鸡窗，八斗盈仓。砚池洗，笔泉横。知春后，尽春城。席上觥筹，或可醉飞吟盏；风庭月榭，时待小雨藏山。
&emsp;&emsp;万里联句，百韵久转；独下摛锦，文似千帆。静思谆之，各怀碧纱之意；众洒潘江，俱倾陆海之心。杏帘桃溪，欲集灞桥风雪；燕许文章，偕道翰林风月。沧海明珠，非遗于野；池塘青草，无愧于春。越数旬，行百日。穷盎然于春意，综娱今与述古。夸父极逐，不复得日；姮娥偷药，徒居尘世。宏志殷成，搁笔而立；踌躇四顾，曰集《知春》。
&emsp;&emsp;久沐前人，感兰亭已矣；滕王旧序，叹帝子难忘。惭蒙青眼，属予作文。冀承所托，是以记之。——[摛翰](https://yesandnoandperhaps.cn/categories/作者/摛翰)。

## 关于

![知春集纸质版·乙巳](https://zhichun.yesandno.cn/img/1BCE6F600149B7AB9CB5DD749041BCFC.jpg)

总主编：天义居士
本册主编：天义居士、书生希霁
编写人员：天义居士、莺本斋、玉书道人、无为先生、失堂、程岑、少璞、金风信云、高子琅、子平、何梦溪、谷旻灵、白昼、则好、桔子、摛翰、苏沐影、子远、李岚霏、于唐樾。
责任编辑：广州穸阑科技有限公司
美术编辑：广州穸阑科技有限公司
视觉设计：知春社
邮刊设计：程岑

![知春集邮刊·乙巳](https://zhichun.yesandno.cn/img/e672af023e8b6d9b6368078ef697c22a.jpg)